《离》：利贞。亨。畜牝牛吉。
《彖》曰：离，丽也。日月丽乎天，百谷草木丽乎土。重明以丽乎正，乃化成天下。柔丽乎中正，故亨，是以“畜牝牛吉”也。
《象》曰：明两作，离。大人以继明照于四方。

九四：突如，其来如，焚如，死如，弃如。
《象》曰：“突如其来如”，无所容也。

《贲》：亨。小利有攸往。
《彖》曰：贲亨，柔来而文刚，故亨。分，刚上而文柔，故小利有攸往。刚柔交错，天文也。文明以止，人文也。观乎天文，以察时变；观乎人文，以化成天下。
《象》曰：山下有火，贲。君子以明庶政，无敢折狱。
