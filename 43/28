《夬》：扬于王庭，孚号。有厉，告自邑。不利即戎，利有攸往。
《彖》曰：“夬”，决也，刚决柔也。健而说，决而和。“扬于王庭”，柔乘五刚也。“孚号有厉”，其危乃光也。“告自邑，不利即戎”，所尚乃穷也。“利有攸往”，刚长乃终也。
《象》曰：泽上于天，《夬》。君子以施禄及下，居德则忌。

初九：壮于前趾，往不胜，为咎。
《象》曰：不胜而往，咎也。

《大过》：栋挠，利有攸往，亨。
《彖》曰：“大过”，大者过也。“栋挠”，本末弱也。刚过而中，巽而说，行。利有攸往，乃亨。“大过”之时大矣哉！
《象》曰：泽灭木，大过。君子以独立不惧，遯世无闷。
