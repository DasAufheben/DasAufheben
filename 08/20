《比》：吉。原筮，元，永贞，无咎。不宁方来，后夫凶。
《彖》曰：比，吉也；比，辅也，下顺从也。“原筮，元永贞，无咎”，以刚中也。“不宁方来”，上下应也。“后夫凶”，其道穷也。
《象》曰：地上有水，比。先王以建万国，亲诸侯。

上六：比之无首，凶。
《象》曰：“比之无首”，无所终也。

《观》：盥而不荐。有孚颙若。
《彖》曰：大观在上，顺而巽，中正以观天下，观。“盥而不荐，有孚颙若”，下观而化也。观天之神道，而四时不忒，圣人以神道设教，而天下服矣。
《象》曰：风行地上，观。先王以省方观民设教。
