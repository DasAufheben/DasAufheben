《大过》：栋挠，利有攸往，亨。
《彖》曰：“大过”，大者过也。“栋挠”，本末弱也。刚过而中，巽而说，行。利有攸往，乃亨。“大过”之时大矣哉！
《象》曰：泽灭木，大过。君子以独立不惧，遁世无闷。

九二：枯杨生稊，老夫得其女妻，无不利。
《象》曰：“老夫女妻”，过以相与也。

《咸》：亨。利贞。取女吉。
《彖》曰：咸，感也。柔上而刚下，二气感应以相与。止而说，男下女，是以“亨利贞，取女吉”也。天地感而万物化生，圣人感人心而天下和平。观其所感，而天地万物之情可见矣。
《象》曰：山上有泽，咸。君子以虚受人。
