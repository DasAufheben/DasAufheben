《困》：亨。贞大人吉，无咎。有言不信。
《彖》曰：“困”，刚揜也。险以说，困而不失其所，亨，其唯君子乎。“贞大人吉”，以刚中也。“有言不信”，尚口乃穷也。
《象》曰：泽无水，困。君子以致命遂志。

九二：困于酒食，朱绂方来。利用享祀。征凶，无咎。
《象》曰：“困于酒食”，中有庆也。

《萃》：亨，王假有庙。利见大人。亨，利贞，用大牲吉。利有攸往。
《彖》曰：“萃”，聚也。顺以说，刚中而应，故聚也。“王假有庙”，致孝享也。“利见大人亨”，聚以正也。“用大牲吉，利有攸往”，顺天命也。观其所聚，而天地万物之情可见矣。
《象》曰：泽上于地，萃。君子以除戎器，戒不虞。
